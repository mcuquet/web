---
layout: excursio
title: De Porta a Lles
category: muntanya
permalink: /muntanya/De Porta a Lles/
---

Aquest dimarts passat els tres físics del despatx i dos més hem fet una
caminadeta de Porta (1511 m) a Lles (1471 m), pujant la vall de Campcardós,
passant la frontera (i els Pirineus) per la Portella Blanca (2519 m) i baixant
per la vall de la Llosa. És una de les etapes del Camí dels Bons Homes, que
era la inteció que portàvem de feia temps però que hem hagut de rebaixar
perquè no estàvem gens preparats.

Després de fer nit a Porta (Equilibre La Pastorale, 33 euros nit + sopar i
esmorzar, molt acollidor però el sopar potser una mica curt) hem sortit ben
d’hora (6:30) i hem pujat la vall del Campcardós d’una tirada fins la Portella
Blanca (9:15), frontera entre Catalunya, França i Andorra. Allà la temptació
ens ha pogut i ens hem desviat fins a l’Estany Negre a fer-nos una remullada,
i fins al coll del Pendís, des d’on comença la baixada cap a Grau Roig.
Llavors hem fet marxa enrere, sense arribar a pujar el Pic Negre d’en Valira
(eren 30 minuts més de pujada però ja se’ns feia tard), i tornàvem a ser a la
Portella Blanca poc abans de les 11. Des d’allà hem anat baixant per la vall
de la Llosa, hem dinat poc abans de la Cavana dels Esparvers cap a les 12 i
hem seguit fins a Cal Jan de la Llosa, Viliella i finalment Lles, on hem
arribat poc després de les 4 de la tarda.Tot plegat poc menys de 10 hores, que
sense fer el tonto per l’Estany Negre haguéssin estat unes 8. L’etapa “real”
proposada pel Camí dels Bons Homes, Bellver-Porta, està marcada de 8h 30′ però
en realitat en deuen ser algunes més. Una altra vegada serà. De moment ens
enduem una bona excursió, algunes llagues als peus i picades per tot el cos.
Espero que no siguin puces de l’alberg de Porta.
