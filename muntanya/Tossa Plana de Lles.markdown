---
layout: excursio
title: Tossa Plana de Lles (2.916 m)
permalink: /muntanya/Tossa Plana de Lles/
category: muntanya
---

La **Tossa Plana de Lles** és el segon cim més alt del Pirineu oriental, per
darrera del Carlit (2.921 m), a l'Alta Cerdanya. El nom li deu venir de les
seves formes suaus. També es coneix com a **Pic de la Portelleta**, sobretot a
Andorra.

L'excursió dura una mica menys de tres hores (una i mitja de pujada, i una i
quart de baixada), amb un desnivell de 800 metres. Es comença des del **refugi
del Pradell** (2.117 m), des d'on s'agafa un corriol que puja cap amunt sense
pèrdua. Just al sortir es divideix, i cal agafar el de la dreta que puja més.
Pujant una mica s'arriba aviat a un prat que planeja, el **Pla de les
Someres** (2.300 m), tot i que més que rucs s'hi solen trobar vaques o cavalls.

Des d'aquí hi ha dues rutes possibles: es pot seguir recte i pujar directe cap
al cim, però és una mica pesat, o bé seguir per l'esquerra del prat, prop de
la línia d'arbres, en direcció als **Estanys de Setut**. S'hi pot arribar, però
per pujar la Tossa és millor girar cap amunt tot just es vegi l'Estany Gran de
Setut, el de més amunt. No hi ha camí evident però queda força clar com anar
pujant, sempre amunt, en direcció al cim. De tant en tant també hi ha fites
que indiquen el camí més fàcil.

Pujant pujant s'arriba a la Tossa Plana de Lles (2.916 m), que forma una gran
esplanada. Des d'aquí hi ha unes vistes genials; amb bon temps es pot veure la
Maladeta, la Pica d'Estats i inclús el Canigó. Per baixar, es pot retornar
directament pel mateix lloc (cal anar amb compte perquè és fàcil despistar-se
i desviar-se de la ruta), o carenajar cap a ponent fins al **Pic de Setut** (2.869
m), i d'allà baixar per la Portella fins als Estanys, i seguir cap al Pradell.

## Com arribar-hi

Al Pradell s'hi pot arribar amb cotxe pujant des de Lles cap a Cap de Rec (on
comencen les pistes d'esquí a l'hivern) per carretera, i d'allà seguint per
pista bona 4 quilòmetres més. Hi ha poc lloc per deixar el cotxe al costat de
la pista. Si es vol, es pot començar directament des de **Cap de Rec** (1.940 m),
on sí hi ha molt lloc per deixar el cotxe. D'allà al Pradell es puja per un
sender molt agradable en uns tres quarts d'hora.

