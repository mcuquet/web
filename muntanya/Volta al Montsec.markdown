---
layout: excursio
title: Volta al Montsec
permalink: /muntanya/Volta al Montsec/
category: muntanya
---

Aquesta Setmana Santa en Tadeo m'ha enredat per anar a caminar pel Montsec,
amb els berga. He acabat rebentat: era la primera vegada, si més no des de fa
molt temps, que feia una caminada de quatre dies, però ha valgut la pena. No
coneixia gens aquesta zona, i la veritat és que és preciosa.

En total han estat 83,7 quilòmetres repartits en quatre dies, fent la volta al
Montsec d'Ares i part del de Rúbies pel GR 1 i la variant GR 1.4. N'havien de
ser uns 20 més, però el mal temps (i cansament) del segon dia ens van fer
escurçar-la una mica per la part del Montsec de Rúbies, i la veritat és que
les meves cames i peus ho van agraïr.

El Montsec és una serralada entre la Noguera i el Pallars. Té tres parts: el
Montsec d'Ares, el central, entre les dues Nogueres; el Montsec de Rúbies, a
l'est de la Noguera Pallaresa; i el Montsec d'Estall (aragonès), a l'oest de
de la Noguera Ribagorçana. Us deixo una mica de descripció de la ruta i dels
refugis per si la voleu fer.

## Dia 1 (29/3/2010): Àger – Sant Salvador del Bosc (26,4 km)

Després de passar la nit de diumenge a Lleida, agafem el cotxe a les 7 del
matí i sortim en direcció Àger, als peus del Montsec d'Ares. Arribem a Àger
cap a les 9, deixem el cotxe aparcat a l'entrada, comprem pa i ens posem en
marxa seguint el GR 1 cap a l'est. El camí és pista gairebé tota l'estona,
però cal estar atent a alguns moments on el GR la deixa. Anem planejant fins a
l'Ametlla de Montsec i baixem cap a l'estació d'Àger, a uns 9 km d'Àger (ho
dic de memòria). Aquí el GR creua la carretera (abans anava pel costat de la
via) i passa pel costat del pantà fins al pont. Creuat el pont, comença la
pujada a Rúbies, d'uns 500 metres de desnivell, primer per pista però ben
aviat per un sender a través dels cingles. A Rúbies hi arribem cansadets cap a
les 3 (de memòria també) i ens parem a dinar i a descansar una estona
(migdiada inclosa), abans de la pujada a la Portella Blanca. A Rúbies
esperàvem trobar-hi una font o algú que ens pogués donar aigua, però són
quatre cases abandonades i una església, i de l'única font que hi ha en surt
poca aigua i no té gaire bona pinta, així que en bevem poca.

Engeguem altra vegada cap a dos quarts de cinc. La Portella Blanca (del
Montsec, que no d'Andorra) està a uns 1.440 m, i la pujada és força dreta. Una
vegada a dalt, seguim carenejant i pujant encara una mica més, fins que
arribem a la desviació que deixa el GR 1 i baixa cap a l'ermita de Sant
Salvador del Bosc (a uns 1.200 m), on també hi ha el refugi lliure on pensem
passar la nit. La baixada carrega una mica, tenint el compte el cansament de
tot el dia, però val la pena. Sant Salvador del Bosc queda damunt d'un esperó
amb vistes a tota la Vall de Llimiana. Hi arribem cap a les 7, i ens quedem
una mica aixafats perquè el refugi fa pinta de tenir el sostre ensorrat. Per
sort l'ermita és oberta, i pensem de fer-hi nit dins. Però a l'anar a fer un
cop d'ull al refugi resulta que té una part molt ben arreglada i neta: un
petit menjador amb taula, una habitació amb el terra de fusta i inclús una
petita estora per dormir-hi i una mini habitació de pedra amb llar de foc. A
l'habitació hi cabem tots quatre, així que deicidim fer nit allà i no a
l'ermita. Fem un foc, hi torrem el pa i fem un bon soparet al menjador, i a
dormir.

## Dia 2 (30/3/2010): San Salvador del Bosc – Estació de Cellers (10,2 km)

Durant la nit ens ha plogut i ha fet molt vent. Per sort, al refugi gairebé no
hi entrava gens d'aire, i només hi havia alguna petita gotera al menjador
(però no a l'habitació on dormíem). La idea inicial que dúiem era llevar-nos
cap a les 7 i tornar a pujar enrere cap al GR 1 i carenejar el Montsec de
Rúbies fins al final, agafar la variant GR 1.4 i tornar cap a Cellers baixant
la Vall de Llimiana. Però vist el temps que ha fet a la nit i els núvols (i la
previsió) que amenacen pluja per avui, decidim escurça-lo baixant pel dret.
Aquesta almenys és l'excusa oficial, a la pràctica jo ho agraeixo perquè així
passem de fer uns 30 quilòmetres a fer-ne només 10. Així que ens llevem a les
8 i seguim amb el sender de baixada, que passa per cinc casetes amb Sants fins
arribar a la vall i al GR 1.4, completament enfangat de la nit anterior. Ara
només ens queda anar-lo seguint cap a oest fins arribar al pont que creua el
Pantà dels Terradets, i arribem al refugi de l'Estació de Cellers cap les 12
tocades i ens agafem el que ens queda de dia de relax, amb una bona migdiada
de 2 horetes i sessió de cartes a la tarda. El refugi de Cellers és un refugi
guardat i ens costa 26,50 euros amb el sopar inclòs (que serveixen tardet, cap
a les 9). L'esmorzar el serveixen entre 9 i 10, o sigui que decidim passar.

## Dia 3 (31/3/2010): Estació de Cellers – Mas Carlets (33,4 km)

Ens llevem a dos quarts de 7 i sortim a les 7, perquè ens espera el dia amb
més quilòmetres i volem arribar amb bona llum al Congost de Mont-rebei.
L'etapa comença amb una mica menys de 15 quilòmetres de pujada suau seguint el
GR 1.4 per pista fins a Sant Esteve de la Sarga, un petit poblet on esmorzem
tranquil·lament mentre 4 gossos i un gat s'ho miren, i omplim una mica les
cantimplores. (Al final ens hagués calgut omplir-les una mica més perquè
arribem al final del dia gairebé sense aigua.) D'aquí surt un camí que fa
drecera i passa per Alsamora, on crec que hi ha una torre que val la pena
veure, però nosaltres seguim el GR 1.4 que segueix pujant fins arribar a
Castellnou de Montsec, passant per un tros de pista asfaltada. I la veritat és
que val la pena seguir aquest camí, perquè l'arribada al poble és preciosa.
Com a curiositat trobem un monument a Gaspar de Portolà i Rovira, nascut a
Castellnou i que resulta ser el descobridor i primer governador de Califòrnia.
D'aquí baixem a bon pas passant pels poblets de la Torre d'Amargós i la Clua
fins arribar a la Nogera Ribagorçana, on enllacem de nou amb el GR 1 i el
seguim cap al sud per carretera fins al començament del Congost de Mont-rebei.
Hi arribem cap a les 2 tocades i dinem abans d'entrar al congost. És el tros
que estem esperant des del principi i el volem agafar descansats. I la veritat
és que les expectatives no se'ns queden curtes en absolut.

Passat el congost comença l'última pujada fins al Mas Carlets, una antiga
masia autosuficient ara reconvertida en refugi. Després de tot el dia la
pujada és esgotadora. I quan finalment arribem, una mala notícia: esperàvem
que el mas fos un refugi guardat però amb una part lliure, i en canvi ens
trobem amb la part guardada tancada amb clau i sense guarda, i la porta de la
part lliure que tampoc s'obre. Pensem de seguir fins a Corçà, però finalment
aconseguim obrir la porta de la part lliure del refugi, que resulta que només
estava trabada, i ens trobem amb un munt de plataformes i mansardes de fusta
per dormir-hi. Tot força net, exceptuant alguna cagada d'animal. Així que
descarreguem finalment les motxilles i anem a omplir les cantimplores, però la
font no raja. En Berga va a buscar-ne una altra, però tampoc la troba. Res a
fer, sopem sense aigua i ens repartim l'última taronja del Tadeo i els últims
glops de la meva cantimplora, i quan ja estem llestos per anar a dormir veiem
que alguns sonats estan escalant encara els cingles que queden a sobre nostre.
Són tres frontals, i en algun moment sembla que criden demanant ajut, però al
final per sort ens diuen que per ara tot bé i els veiem arribar a dalt, així
que ens n'anem a dormir tot escoltant el partit per la ràdio.

## Dia 4 (1/4/2010): Mas Carlets – Àger (13,7 km)

Última etapa, curteta. Ens llevem a quarts de set amb set i sense aigua, i amb
ganes d'arribar ja a Àger. Baixada fins la Pardina, una masia abandonada i on
-finalment!- hi ha una font d'aigua ben fresqueta, i llavors pujada fins
passar vora l'ermita de la Mare de Déu de la Pertusa, des d'on seguim la pista
asfaltada fins a Corçà. D'allà ja només ens queda anar baixant fins a Àger per
una pista de terra molt agradable que passa pel costat dels camps i alguna
ermita. Arribant a Àger, cap a les 11, ens trobem amb una munió de gent, que
no ens està rebent a nosaltre sinó que estan posant la primera pedra del que
serà la “Casa del Montsec”, sigui el que sigui això. Descarreguem les
motxilles i ens n'anem a fer un bon esmorzar al bar Lo Torres, a la carretera
prop del càmping. Fi de la caminada, 83,7 quilòmetres de calma i aire fresc i
cap a la gentada de Barcelona de nou.
