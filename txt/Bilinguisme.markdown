---
layout: page
title: Bilingüisme
tags:
- Llengua
permalink: /txt/Bilinguisme/
collection: txt
category: Altres
created: 29 abr 2011
status: esborrany
---

Un amic em va passar l'article [The importance of interlinguistic similarity
and stable bilingualism when two languages
compete](http://dx.doi.org/10.1088/1367-2630/13/3/033007) (accessible lliurement
 a través de l'[arXiv](http://arxiv.org/abs/1006.2737)), del que també hi ha una
 ressenya a [The Physics arXiv
Blog](http://www.technologyreview.com/blog/arxiv/25341/) (on, per cert, alguns
dels comentaris sobre la necessitat d'una "llengua única mundial" fan certa
por). L'article analitza quina és l'evolució del número de parlants d'una
llengua en un sistema on dues llengües competeixen i són semblants. Aquesta
semblança facilita que es creï un tercer grup de parlants bilingües. Els tres
autors són de la Universidade de Santiago de Compostela.  Curiosament, a la
introducció comenten que a Espanya hi ha regions amb idiomes cooficials,
"principalment gallec, basc, català o valencià"!

Deixant aquest tema de banda, els autors proposen una generalització d'un
model d'Abrams i Strogatz (sí, el dels [móns petits]({{site.baseurl}}/txt/Mons
petits)), on dues llengües competeixen per un mateix grup de parlants. Amb
aquesta generalització, es permet que hi hagi un tercer grup bilingüe. Pel que
sembla, el paper del grup bilingüe és important, perquè permet la coexistència
de les dues llengües.

Proposen, doncs, un sistema d'equacions diferencials de les tres poblacions
---parlants d'una i altra llengua i bilingües--- controlades per tres paràmetres:

* El prestigi d'una de les dues llegües respecte l'altra, que afavoreix més
la conversió dels parlants cap a una o altra llengua.
* La semblança entre les dues llengües, que si és gran facilita l'aparició
del grup bilingüe.
* L'exponent que regula la dependència de l'evolució d'un dels grups
respecte els parlants d'una llengua, i que mantenen fix durant tot l'article.

Mitjançant simulacions numèriques identifiquen cinc regions diferents en
funció del prestigi i la semblança:

1.  Només una llengua sobreviu, independentment de quina llengua predominés
inicialment.
2.  Només una llengua sobreviu, però quina ho fa depèn de les condicions
inicials.
3.  A part de la supervivència d'una o altre llengua exclusivament, també
existeix una tercera possibilitat amb coexistència de les dues llengües i del
grup bilingüe, depenent també de les condicions inicials.
4.  De nou en funció de les condicions inicials, o bé sobreviu exclusivament
una de les dues llengües, o sobreviuen les dues però una d'elles sense ---o
gairebé sense--- parlants exclusius (és a dir, tots els parlants de la segona
llengua són bilingües).
5.  L'única solució possible és l'existència d'un grup bilingüe estable.

Basant-se en dades recents, els autors situen Galícia al grup 1 (i prediuen
que el gallec desapareixerà), tot i que la seva proximitat a la regió 4 fa que
el número de parlants de gallec hagi de decaure molt lentament. No sé si hi ha
dades semblants ---m'imagino que sí--- pel català; seria interessant buscar en
quin punt es troba.

De totes maneres, i sense deixar de ser molt interessant, el model no és res
més que això, un model. En concret, no té en compte l'entrada i sortida de
parlants (per exemple, amb la migració), ni l'existència de terceres llengües.
Més encara, el prestigi d'una llengua és fàcil que variï al llarg del temps.
És, per exemple, fortament influenciable per les polítiques lingüístiques.
Finalment, la dependència de l'evolució del nombre de parlants d'una llengua
en funció del nombre de parlants d'una i altra llengua ---d'una potència del
total de parlants, de fet--- no és del tot clara. Per posar un exemple, es
podrien crear fàcilment dues comunitats separades que mantinguessin una
llengua diferent entre elles. Per a això, i tirant cap a casa, seria
interessant veure aquesta evolució dins d'una xarxa complexa. He fet algunes
simulacions ràpides i surten coses interessants. Ja les penjaré un dia
d'aquests.
